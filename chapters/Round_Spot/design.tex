W ramach praktycznej części pracy zostało stworzone narzędzie służące do tworzenia map cieplnych na podstawie interakcji użytkowników z programami, aplikacjami oraz stronami internetowymi. Jego celem jest umożliwienie wygodnej analizy dostępności interfejsów oraz wzorców interakcji użytkowników poprzez ich rejestrację, przetworzenie i zapis. Round Spot umożliwia twórcom łatwe przeglądanie i analizę zapisanych interakcji pod kątem identyfikacji problemów i ulepszania interfejsu użytkownika.

\section{Decyzje projektowe}

\paragraph{Wymagania} Przed rozpoczęciem implementacji został zdefiniowany zestaw wymagań projektowych dostępny w \annexref[u]{tool_requirements}. Określają podstawowe charakterystyki działania oraz dostępne opcje konfiguracji.

\subsection{Wybór platformy}
Narzędzie zostało zaimplementowane dla nowej, aktywnie rozwijanej platformy Flutter. Została ona wybrana z powodu swojej innowacyjności, oferowanych możliwości oraz rosnącej popularności wśród twórców aplikacji. Dodatkowo, ponieważ platforma jest stosunkowo młoda, w momencie pisania pracy nie istnieje otwarte, darmowe rozwiązanie tego typu. Istniejące narzędzia oferujące podobne możliwości są przeznaczone w dużej większości na platformę webową.

Ponieważ Round Spot został pomyślany jako wtyczka \ang{plugin}, dołączana i integrowana z kodem aplikacji opartej o Flutter, do wstępnych testów i ewaluacji potrzebna była gotowa aplikacja, znajomość jej budowy, dostęp do kodu źródłowego oraz możliwość zbudowania nowej wersji. W ramach projektu grupowego odbywającego się przez pierwsze dwa semestry studiów magisterskich autor tej pracy kierował zespołem tworzącym aplikację Fokus, która stanowiła idealną bazę do przeprowadzenia testów i ewaluacji tworzonego narzędzia.

\subsection{Flutter}
Zestaw narzędzi stworzony przez Google, służący do tworzenia aplikacji na wiele platform. Pozwala na napisanie jednej bazy kodu \ang{codebase}, z której budowane są aplikacje mobilne na systemy Android i iOS, programy komputerowe działające na Windowsie, Linuxie i MacOS oraz strony internetowe. Flutter osiąga ten efekt dzięki stworzeniu własnego, niezależnego od platformy docelowej mechanizmu budowania drzewa interfejsu definiowanego w języku Dart. 

Zależnie od specyfiki i możliwości oferowanych przez platformę docelową drzewo interfejsu jest przetwarzane i prezentowane w oknie aplikacji w inny sposób. W przypadku budowania strony internetowej elementy są rysowane na płótnie (znacznik~\inline{<canvas>}). Pozostałe platformy oferują analogiczne rozwiązania. Dzięki użyciu wspomagania sprzętowego Flutter osiąga wydajność i płynność działania porównywalną z programami budowanymi natywnie. Dodatkowymi zaletami tego podejścia jest przekazanie deweloperowi kontroli nad każdym wyświetlanym na ekranie pikselem oraz identyczny wygląd interfejsu niezależnie od platformy.

Flutter nie używa do budowy interfejsu gotowych komponentów oferowanych przez każdą ze wspieranych przez siebie platform. Zamiast tego implementuje swoje mechanizmy zapewniające między innymi możliwość nawigowania między stronami aplikacji oraz przewijania treści. Z tego powodu wszystkie biblioteki napisane na platformy takie jak Android i iOS, korzystające z danych o zawartości ekranu i jego zmianach, nie będą w stanie działać (lub ich działanie będzie znacznie ograniczone) w aplikacjach zbudowanych przy pomocy Fluttera. Opisywane w tej pracy narzędzie jest, o ile wiadomo autorowi, pierwszym tego typu otwartym rozwiązaniem zbudowanym w całości na platformie Flutter.

\input{\chapterPath/architecture.tex}
